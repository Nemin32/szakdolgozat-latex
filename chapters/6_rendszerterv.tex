\subsection{Összeállítás}

A diplomamunka egyes elemei külön egységekként lesznek lekódolva, melyek interfészekkel lesznek képesek egymással kommunikálni. Ez azért ideális, mert a végeredmény egy kevés fájlból álló, egyszerűen mozgatható és összeállítható csomag. Emellett mivel az eredeti forrásállományok egymással nincsenek szoros függésben, így  bármelyik részt könnyű lecserélni, ha ez esetleg szükségessé válna.

Eredeti elképzelésem szerint a fordítóprogram egy szerverként működött volna, melyhez a felhasználó egy webes kliensen keresztül fért volna hozzá. Ezen szerver feladata az lett volna, hogy a felhasználó által átadott szövegeket feldolgozza, majd olyan formában küldje vissza a kliens számára, melyet az le képes futtatni.

Azonban, mivel a kliens-szerver architektúra ötletét elvetettem és a TypeScript nyelv mellett döntöttem, így a program egy egyfájlos JS formátumú egységgé fog fordulni, mely egymagában képes a kód értelmezésére, futtatható állományba fordítására, és a webes interfész meghajtására is.

Mivel a program egyszerű JavaScriptből és HTML+CSS fájlokból áll és letöltés után a végfelhasználó számítógépén fut, így szinte bármilyen interneteléréssel és statikus fájlokat elérhetővé tenni képes szerverrel felszerelt gépről felszolgálható.

Tesztelés szempontjából a fordító egyes lépéseit (ezek részletes bemutatása a \ref{sec:execution}. fejezetben található) a Pszeudokód PDF kilencvenhat algoritmusának mindegyikén le fogom futtatni és ellenőrizni, hogy a fordító hiba nélkül végre képes-e hajtani őket.

Ezen felül tervezek unit tesztként néhány algoritmust lefuttattni, majd az általuk adott végeredményt ellenőrizni, hogy valóban a várt értékeket adják-e vissza.

\subsection{Felhasználói interfész}

Mivel a projekt célja, hogy a Pszeudokód megértéséhez és megtanulásához nyújtson segítséget, így a felhasználói interfésznek ehhez minél több és hasznosabb eszközt kell nyújtania.

Szeretném, hogy a képernyő egyik oldalán a felhasználó folyamatosan láthassa milyen értékeket vettek fel a változók, amik a program során létrejönnek. Ezen kívül szeretnék egy szekciót, mely a hibákat sorolja fel. A program vizuális felosztása a 6.2-es ábrán látható.

Ezen kívül természetesen egy szövegszerkesztő részlegre is szükség van, ahová a bemenetet írhatjuk. Alapvetően szöveges bemenetet képzeltem el, viszont ha az időm engedi esetleg valamiféle képről történő szövegfelismerést (OCR) is felhasználhatnék a felhasználótól való adatbekérésre. A kód megjelenítésénél hasznos volna, ha szintaxiskiemelést alkalmazhatnánk, erre remek külső könyvtárak állnak rendelkezésre (pl.: highlight.js), de szükség szerint kézzel is megírható.

Futás közben pedig a kód leggyakrabban lefutó részeit valamilyen látványos módon ki szeretném emelni (például azzal, hogy elsötétedik a sor.) Szükség van még egy eszköztárra is, ahol az előre- és visszaléptetésre, a futtatásra, a megállításra és a kód formázásra szolgáló gombok vannak.

Az oldalt egy letisztult, a szürke különböző árnyalatait felhasználó felületként szeretném megvalósítani széles és kisképernyőn is jól olvasható elrendezéssel, a webfejlesztésben megszokott HTML+CSS+JS párosításból állna össze. A dizájn a 6.2-es ábrán látható.

Ha van idő a fejlesztés során szeretnék egy extra oldalsó sávot is az oldalra helyezni, mely felsorolja a Pszeudokód PDF-ében található algoritmusokat és kattintásra be is tölti ezeket. Ezek tárolása akár egy akár több egyszerű, szöveges statikus fájlként oldható meg.